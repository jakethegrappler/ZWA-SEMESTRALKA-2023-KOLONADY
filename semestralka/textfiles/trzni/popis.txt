Zdobená montovaná litinová kolonáda, dlouhá 50 m, vystavěná na základně vyzděné z pískovcových kvádrů, je tvořena nárožními šestibokými pavilónky, završenými kupolí s břidlicovou krytinou, propojenými prostorem lodžie zastřešeným obloukovou stříškou, krytou olověným plechem, nesenou na štíhlých korintských sloupech, mezi kterými je umístěno zdobené litinové zábradlí. Zachovaný roletový systém původně zastiňoval chodbu. Severovýchodní pavilon byl dodatečně propojen krátkým křídlem s objektem Vojenského lázeňského ústavu, v jehož suterénu se nalézá vývěr Sadového pramene. Severovýchodní vstup do kolonády byl obohacen o lyrický akt dívky od Ludmily Vojířové a Antonína Kuchaře. V jihozápadním pavilonu je umístěna pramenní váza ve tvaru hada z roku 2001 s vývěrem Hadího pramene. Na vrcholu sloupu je umístěna váza s uchy tvořenými hady.
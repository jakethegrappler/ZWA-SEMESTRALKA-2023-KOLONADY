Původně dvouramenná krytá promenádní veranda byla smontována z litinových dílů z Blanenských železáren v rámci výstavby nové koncertní a restaurační haly, později zvané Blanenský pavilon, postavené v letech 1880-1881 karlovarským stavitelem Josefem Waldertem podle projektu slavných vídeňských architektů Ferdinanda Fellnera a Hermanna Helmera v bývalé Winterově zahradě, nově upravované jako Městský park, dnešní Dvořákovy sady, na levém břehu říčky Teplá za Vojenským lázeňským ústavem uprostřed města Karlovy Vary (Karlsbad). Rozšíření celého komplexu o přístavbu kryté promenádní části, která propojila koncertní sál s vývěrem Sadového pramene, prosadili vídeňští architekti až v průběhu realizace stavby v březnu roku 1881. Stavební a montážní práce byly dokončeny v dubnu roku 1881. Slavnostní otevření hudebního sálu a restaurace s připojenou promenádní částí proběhlo poté dne 5. června 1881 v rámci zahájení lázeňské sezóny. V březnu roku 1965 byl bývalý Blanenský pavilon spolu s částí dvouramenné promenádní verandy pro zchátralost zbořen. Z celého objektu se zůstalo zachováno pouze východní křídlo litinové promenádní části, navazující na Sadový pramen, nazývané dnes Sadová kolonáda. V roce 1999 rozhodlo město Karlovy Vary k celkové rekonstrukci Sadové kolonády. Rekonstrukční práce podle projektu Projektového ateliéru pro architekturu a pozemní stavby realizovala od června roku 2000 až do 30. dubna 2002 stavební firma Stasko plus spol. s r.o. s celkovým nákladem 20 milionů Kč. V prostoru kolonády byl nově vyveden vývěr Hadího pramene.
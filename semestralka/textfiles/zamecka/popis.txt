Atypický monolitický skelet secesní Zámecké kolonády je tvořen třemi samostatnými celky. Kolonáda Dolního Zámeckého pramene ve spodní části, původně tvořená rozlehlou prosklenou výstavní a promenádní halou, západní stěnou zasazenou přímo do skalního ostrohu, byla adaptována na bazénovou halu s léčebně-rehabilitačním bazénem s termominerální vodou a brouzdalištěm. Kruhovitý prostor vývěru Dolního zámeckého pramene je doplněn secesně ztvárněným monumentálním vytesaným vřídlovcovým reliéfem Ducha pramenů na pozadí. Před průčelím objektu je umístěna přístavba hlavního vstupu s provozním a hospodářským zázemím, krytá vegetační střechou. Technické zařízení budovy je umístěno v podzemí. Na kolonádu navazoval areál Slunečních lázní v podobě otevřeného kruhového dvora, obklopeného arkádami. Kolonáda Horního Zámeckého pramene je tvořena kruhovým sloupovým altánem, doplněným původně malou připojenou sloupovou kolonádou, přestavěnou na vanové lázně s termální vodou.
Vývěr Zámeckého pramene o teplotě až 64 °C a vydatnosti až 200 l/min vyvěrá 14 m nad úrovní Vřídla a je nejvýše položeným ze všech karlovarských pramenů. Jímání Zámeckých pramenů je umístěno v suterénní chodbě pod tzv. Slunečním dvorem a bazénovým prostorem Zámeckých lázní.
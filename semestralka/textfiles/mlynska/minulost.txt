Již od čtyřicátých let 19. století se začalo uvažovat v rámci úpravy hlavních kolonádních prostorů v lázeňském městě o výstavbě nové reprezentativní kolonádní stavby v místech tehdy již nevyhovující dřevěné empírové Giesselovy kolonády. Následně bylo proto vypsáno několik architektonických soutěží o návrh nové důstojné kolonády. Žádný z návrhů tehdy nakonec nebyl vybrán k realizaci. Koncem šedesátých let 19. století byl proto karlovarskou městskou radou k vypracování plánů nové kolonády přizván vynikající český architekt Josef Zítek z Prahy, proslavený tehdy svou realizací Muzea ve Výmaru. V roce 1869 předložil Josef Zítek první projekt, který navrhoval pseudorenesanční dvoupodlažní stavbu se střední nižší částí sevřenou dvěma nárožními rizality, zastřešenými palladiovskými kupolemi. Pro nákladnost této monumentální stavby a nedostatek finančních prostředků však karlovarská městská rada tento návrh nakonec nepřijala. Roku 1870 musel proto architekt Josef Zítek změnit celkovou koncepci stavby po vzoru empírové Vřídelní kolonády Josefa Esche ve formě sloupové haly a vypracoval jednodušší zredukovaný projekt nové kolonády v podobě přízemní sloupové haly s architrávovým systémem v podobě antické stoy, který zaručoval nadčasovost stavby. Ještě téhož roku 1870 byla stará Giesselova kolonáda Nového pramene zbořena. Výstavba Zítkovy pseudorenesanční kamenné Mlýnské kolonády v místech stržené kolonády Nového pramene započala na jaře roku 1871. Alegorické plastiky zhotovili sochaři Alfred Schreiber a Karl Wilfert. Stavební práce trvaly celkem deset let a neúnosně se prodražovaly. Slavnostní otevření Mlýnské kolonády proběhlo v rámci zahájení lázeňské sezony roku 1881. Karlovarští občané však pro největší karlovarskou kolonádu neměly slova chvály, podle jejich mínění se do města nehodila. V říjnu až listopadu roku 1891 byla v souvislosti s rozšířením Mlýnské kolonády odstraněna část skalního masivu Bernardovy skály včetně původního zastřešení vývěru Skalního pramene. V roce 1892 bylo poté vybudováno prodloužení partie kolonády o nový severní pavilon nad vývěrem Skalního pramene podle původního Zítkova projektu ve směru od portiku na severní straně kolonády ke schodům na Zámecký vrch u špitálu sv. Bernarda. V roce 1949 byl volný předkolonádní prostor rozšířen překlenutím říčky Teplé podle návrhu architekta ing. arch. Jiřího Krohy. Čtyři z atikových soch byly roku 1958 během nákladné opravy kolonády nahrazeny pro značnou porušenost materiálu novými kopiemi. Před rokem 1989 byl objekt nazýván Kolonáda československo-sovětského přátelství.
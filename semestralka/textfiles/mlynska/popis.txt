Sloupcová trojlodní hala, ukončená plochou terasou, na které je umístěn pavilon, krytý rovněž plochou střechou. K řece obrácené průčelí o 21 osách, zdůrazněné na koncích tříosými rizality, je na severu prodlouženo 5 osou, dodatečně připojenou arkádou, ukončenou jednopatrovým pavilonem; na jihu na ně navazuje sedmiosá arkáda, kryjící niku s Mlýnským pramenem. Arkádu tvoří volné sloupy s kompositními hlavicemi, nesoucími průběžné kladí; v částech rizalitu jsou arkády půlkruhové, s představenými volnými sloupy, nesoucí kládí s vlysem, zdobeným festony a nízké trojúhelné tympanony s plastickým městským znakem, ovinutým palmovými ratolestmi. V úrovni horní terasy jsou nad horní římsou kuželková zábradlí s vázami, nad tympanony pak alegorické sochy měsíců. Interiér se širokou střední a bočními úzkými loděmi je rozdělen sloupy s kompozitními hlavicemi, které nesou rovné překlady; mezi nimi jsou vloženy rovné střechy. Zadní plná stěna haly, vyzděná z opracovaných kvádrů, je členěna na obou koncích (v části rizalitů) slepenými arkádami; pod stropem probíhá vlys s festony. V ose stěny je umístěna mělká neklenutá nika s podiem pro hudebníky, její stěnu člení kompositní pilastry, mezi nimiž zavěšeny festony. Severní přistaveny pavilon s hygienickým zařízením má fasáda z opracovaných kvádrů, členěnou pilastry; ukončuje jej rovněž terasa. Horní pavilon je přízemní podélná stavba o 11 osách, s tříosým středním rizalitem ve tvaru jónského portiku; je ukončena rovnou střechou s balustrádou, doplněnou vázami. Fasáda z opracovaného kamene je otevřena arkádami, jimž jsou představeny kompositní pilastry. Arkády jsou zaskleny a uzavřeny v dolní části kuželkovými balustrádami. Do rizalitu jsou vloženy 3 vchody; interiér je neklenutý.